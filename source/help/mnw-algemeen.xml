<?xml version="1.0" encoding="UTF-8"?>

<div class="helptext helptext-level1">

	
		<h1 class="helptext">Algemeen</h1>
      <br/>
   <br/>Het <i>Middelnederlandsch Woordenboek</i> van Verwijs en
      Verdam (hierna: <i>MNW</i>) beschrijft de middeleeuwse Nederlandse woordenschat
      uit de periode ca. 1250 tot ca. 1550. Het woordenboek bevat 60.000 trefwoorden
      (exclusief 14.000 verwijslemmata) en telt negen delen, waarvan het eerste in
      1885 verscheen, het laatste in 1929. Ondanks zijn respectabele leeftijd, is het
      woordenboek nog steeds onmisbaar als werkinstrument voor iedereen die zich
      bezighoudt met de taal- en letterkunde van onze middeleeuwen.
      <br/>
   <br/>In 1941 verscheen nog een deel met <i>Aanvullingen en
      verbeteringen op het gebied van dijk- en waterschapsrecht, bodem en water,
      aardrijkskunde enz.</i>, samengesteld door A. Beekman. Vanwege zijn inhoudelijk
      en formeel zeer afwijkende karakter zal dit deel pas in een volgende release in
      de applicatie opgenomen worden.
      <br/>
   <br/>Het <i>MNW</i> is een alfabetisch geordend woordenboek. Een
      probleem voor de samenstellers daarbij was de grote spellingvariatie binnen het
      Middelnederlands. Om dit probleem op te lossen zijn alle trefwoorden gespeld in
      een gereconstrueerd, “genormaliseerd” Middelnederlands. De gebruikers moeten er
      o.a. rekening mee houden dat woorden die met <i>c-</i> beginnen onder de <i>K</i>
      opgenomen zijn wanneer de <i>c-</i> als <i>k-</i> wordt uitgesproken (b.v. <i>confessie</i>,
      <i>costume</i>); woorden met een <i>z-</i> als beginletter zijn te vinden onder
      de <i>S</i> (<i>sac</i>, <i>so</i>, <i>seggen</i>, <i>sonde</i>). O.m. om deze
      en andere spellingproblemen van het Middelnederlands zoveel mogelijk uit te
      schakelen is in de internetapplicatie aan elk lemma ook een trefwoord in de moderne
      spelling gevoegd.
      <br/>
   <br/>Net zoals in het <i>ONW</i>, <i>VMNW</i> en <i>WNT</i>
      worden bij elke betekenis citaten gegeven ter illustratie en controle van de
      redactionele tekst. Deze aanhalingen zijn in het grafische <i>MNW</i> doorgaans
      niet voorzien van lokaliserings- en dateringsinformatie. Deze informatie is,
      via de bronaanduiding bij een citaat, met enig zoekwerk wel terug te vinden in
      de <i>Bouwstoffen</i> of bronnenlijst (<i>MNW</i>, dl. 10). Ook dit aspect is
      in de applicatie gebruikersvriendelijker gemaakt.
      <br/>
   <br/>
   <div class="helptext helptext-level2">
      <h2 class="helptext">Van <i>MNW</i> naar <i>MNW online</i>
      </h2>
      <br/>Het digitale leven van het <i>Middelnederlandsch
      Woordenboek</i> begon in 1998<i>.</i> Samen met het <i>Corpus Gysseling</i>
      (het bronmateriaal voor het <i>VMNW</i>) en een collectie van nog eens bijna
      300 Middelnederlandse rijm- en prozateksten, verscheen het dat jaar op de <i>Cd-rom
      Middelnederlands</i>. Het digitale bestand van het woordenboek op deze door het
      INL uitgebrachte cd-rom vormt de basis voor het <i>MNW</i> binnen de
      internetapplicatie. Er komt echter nog altijd behoorlijk wat bij kijken vooraleer
      een dergelijk woordenboekbestand optimaal binnen een systeem als de
      woordenboekapplicatie kan functioneren: 1) elk woordenboek moet op dezelfde
      manier bevraagd kunnen worden, 2) men moet identieke onderdelen en
      informatiecategorieën (grammaticale en etymologische gegevens, de
      woordbetekenissen, het citatenmateriaal) op identieke wijze kunnen onderzoeken,
      en 3) een bepaalde zoekvraag moet desgewenst ook tegelijkertijd aan
      verschillende woordenboeken binnen de applicatie gesteld kunnen worden. Een
      extra probleem hierbij is dat de applicatie zowel woordenboeken bevat die
      volledig digitaal tot stand gekomen zijn (het <i>ONW</i> en het <i>VMNW</i>),
      als gedigitaliseerde grafische producten (het <i>WNT</i> en het <i>MNW</i>) die
      ook nog eens geschoeid blijken op een 19de-eeuwse lexicografische
      leest. Werken aan het <i>MNW online</i> biedt echter ook, net zoals het werk
      aan het <i>WNT online</i>, extra kansen. Het is de voor de hand liggende
      gelegenheid tot verrijking en correctie van het bestand, waarbij ook op een
      uiterst vruchtbare manier gebruik gemaakt kan worden zowel van
      computerlinguistische toepassingen (het “draaien” van diverse scripts op het
      bestand) als van de combinatie van semi-automatische en handmatige
      bestandsbewerkingen. Dit heeft, in een ruimere zin, mede geleid tot het niet
      onbelangrijk inzicht, dat een van de INL-troeven bij het werken met grote
      digitale bestanden juist ook de efficiënte combinatie van computer en handwerk
      kan zijn. In wat volgt worden enkele voorbeelden gegeven van bewerkingen van
      dit combinatietype die er de afgelopen jaren op het <i>MNW</i>-bestand
      uitgevoerd werden ten behoeve van opname ervan in de GTB-applicatie. Of: hoe er
      gewerkt werd aan de digitale toekomst van het verleden, onontbeerlijk om een 19de-eeuws
      lexicografisch monument als het <i>MNW</i> overeind en bruikbaar te houden.
      <br/>
      <br/>
      <a target="_blank"
         href="https://ivdnt.org/wp-content/uploads/2020/06/mnw_inleiding.pdf">
         <u>Lees verder...</u>
      </a>

      <br/>
      <br/>
	  </div>
</div>

