<?xml version="1.0" encoding="UTF-8"?>

<div class="helptext helptext-level1">
	
      <h1 class="helptext">Voorgeschiedenis</h1>
   <br/>
   <br/>
      Al tijdens de bewerking van het <i>Vroegmiddelnederlands Woordenboek</i>,
      waarin de overgeleverde Nederlandse woordenschat van de dertiende
      eeuw is vastgelegd, werden er op het Instituut voor Nederlandse
      Lexicologie plannen gemaakt om ook de lexicaal-semantische
      beschrijving van het overgeleverde woordmateriaal van voor die tijd
      ter hand te nemen. Verbazingwekkend genoeg had men zich er tot dan
      toe kennelijk algemeen bij neergelegd dat de overlevering van het
      Oudnederlands te weinig substantieel was om de moeite te nemen deze
      in een woordenboek te beschrijven en leefde de gedachte dat er
      behalve het beroemde zinnetje <i>Hebban olla uogala ...</i>, de <i>Wachtendonkckse
      Psalmen</i> en wat toponiemen niet echt
      iets interessants was overgeleverd uit deze taalfase, ook in
      historisch-taalkundige kringen sterk.<br/>
   <br/>
      Met het verzamelen van Oudnederlands materiaal was
      Maurits Gysseling al begonnen bij het samenstellen van zijn <i>Corpus
      van Middelnederlandse teksten (tot en met het jaar 1300)</i>,
      waar hij in deel II-1 een aparte sectie voor het Oudnederlands had
      ingericht. Hierin was in chronologische volgorde een aantal teksten
      opgenomen die volgens Gysseling een meer of minder Oudnederlands
      karakter hadden. De toewijzing van deze teksten aan het Oudnederlands
      is overigens niet in alle gevallen onomstreden; een deel ervan kan
      met evenveel of misschien zelfs wel meer recht (ook) tot het
      Oudengels, het Oudfries, het Oudsaksisch of het Oudhoogduits gerekend
      worden.<br/>
   <br/>
      Aan dr. W.J.J. Pijnenburg werd in 1998 door het
      bestuur van het Insituut voor Nederlandse Lexicologie de opdracht
      gegeven om samen met dr. A. Quak, dr. T.H. Schoonheim en met
      assistentie van Th.P.F. Wortel een <i>Oudnederlands
      Woordenboek</i> samen te stellen dat in
      2008 voltooid zou moeten zijn. Dat betekende dat er in een periode
      van tien jaar een materiaalverzameling moest worden aangelegd met de
      overgeleverde woordenschat van voor het jaar 1200, dat deze
      materiaalverzameling toegankelijk moest worden gemaakt voor
      redactionele bewerking en dat deze vervolgens ook redactioneel
      bewerkt moest worden.<br/>
   <br/>
      De redactie begon dus met het verzamelen van het te bewerken
      materiaal. De door Gysseling als Oudnederlands gekarakteriseerde
      teksten werden kritisch bekeken en enkele daarvan werden als
      niet-Oudnederlands terzijde geschoven. Het betrof hier het grootste
      deel van de runeninscripties, die – voorzover interpreteerbaar -
      tot het Oudfries behoren, en de Heliand, die weliswaar in het
      grensgebied van het Oudsaksisch en het Oudnederlands is geschreven,
      maar door zijn omvang zo’n enorm stempel op het woordenboek zou
      drukken dat dit daardoor eerder als een Oudsaksisch dan als een
      Oudnederlands woordenboek beschouwd zou worden. De overige teksten
      kregen voorlopig het voordeel van de twijfel, vanuit de gedachte dat
      het beter was een woord op te nemen en te vermelden dat het mogelijk
      of waarschijnlijk niet-Oudnederlands was, dan een woord niet op te
      nemen en de gebruiker zo de mogelijkheid te ontnemen de betekenis en
      het commentaar erop in het woordenboek te vinden.<br/>
   <br/>
      Na rondvraag en onderzoek in het veld werd het
      materiaal van Gysseling uitgebreid met onder andere de
      runeninscriptie van Bergakker, de Malbergse glossen bij de <i>Lex
      Salica</i>, de Reichenauer glossen, de
      <i>Mittelfränkische Reimbibel</i>,
      verzamelde glossen van Blok, Klein, Gysseling, Slicher van Bath en
      Tavernier, antroponymisch materiaal (toenamen) van Debrabandere,
      Gysseling, Leys en Tavernier en toponymisch materiaal van De Flou,
      Künzel, Blok en Verhoeff en opnieuw Gysseling. De volledige
      bronnenlijst van het <i>Oudnederlands
      Woordenboek</i> is in de
      woordenboekapplicatie opgenomen. Dit materiaal werd opgeslagen in een
      appellatievendatabase met ongeveer 26.000 woorden en een
      toponiemendatabase met eveneens ongeveer 26.000 toponiemen. Beide
      databases tezamen leverden materiaal voor circa 4.500
      woordenboekartikelen.<br/>
   <br/>
      <a target="_blank"
      href="https://ivdnt.org/wp-content/uploads/2020/05/onw_inleiding.pdf">
      <u>Lees verder...</u>
   </a>
   <br/>
	
</div>

